<p><span style=\"font-size:medium\">&nbsp;</span></p>

<h1 style=\"margin-left:0px; margin-right:0px; text-align:center\"><span style=\"font-size:medium\">เอฟดีเออนุมัติยาดัดแปลงยีนรักษามะเร็งครั้งแรกแล้ว<br />
<br />
<img alt=\"\" src=\"/UserFiles/Image/_97612081_92df8254-23d0-4601-aada-14bc8419882b.jpg\" style=\"height:292px; width:560px\" /></span></h1>

<h1 style=\"margin-left:0px; margin-right:0px\">&nbsp;</h1>

<p style=\"margin-left:0px; margin-right:0px\"><span style=\"font-size:medium\">&nbsp; &nbsp; &nbsp;สำนักงานคณะกรรมการอาหารและยาของสหรัฐฯหรือเอฟดีเอ (FDA) มีคำสั่งอนุมัติครั้งประวัติศาสตร์ให้เวชภัณฑ์เพื่อการดัดแปลงพันธุกรรมรักษามะเร็งเม็ดเลือดขาวชนิดเฉียบพลัน &quot;คิมเรียห์&quot; (Kymriah) ซึ่งเป็นของบริษัทโนวาร์ตีส สามารถใช้กับคนไข้ทั่วไปได้แล้ว โดยนับเป็นครั้งแรกที่มีการอนุมัติให้ใช้และจำหน่ายเวชภัณฑ์สำหรับเทคนิครักษามะเร็งดังกล่าวในสหรัฐฯ</span></p>

<p style=\"margin-left:0px; margin-right:0px\"><span style=\"font-size:medium\">เทคนิคการรักษามะเร็งนี้เรียกได้ว่าเป็นการใช้ภูมิคุ้มกันของผู้ป่วยรักษาตนเอง โดยจะใช้เป็นทางเลือกสำหรับผู้ป่วยมะเร็งเม็ดเลือดขาวชนิดเฉียบพลันแบบลิมโฟบลาสติก (Acute Lymphoblastic Leukemia - ALL) เมื่อการรักษาตามวิธีดั้งเดิมเช่นการผ่าตัดหรือเคมีบำบัดไม่ได้ผล</span></p>

<p style=\"margin-left:0px; margin-right:0px\"><span style=\"font-size:medium\">บริษัทโนวาร์ตีสตั้งสนนราคาสำหรับให้บริการรักษาด้วยวิธีดังกล่าวที่ 475,000 ดอลลาร์สหรัฐฯ หรือเกือบ 16 ล้านบาท ซึ่งจัดว่าเป็นเทคนิคการรักษาที่มีราคาแพงที่สุดวิธีหนึ่งของโลก</span></p>

<p style=\"margin-left:0px; margin-right:0px\"><span style=\"font-size:medium\">วิธีการรักษาด้วยเทคนิคนี้จะเริ่มจากสกัดเอาเซลล์เม็ดเลือดขาวชนิดทีเซลล์จากเลือดของคนไข้ แล้วนำไปผ่านกระบวนการดัดแปลงพันธุกรรมด้วยไวรัส ซึ่งจะทำให้ได้เซลล์เม็ดเลือดขาวที่เรียกว่า CAR-T สำหรับนำกลับเข้าไปในร่างกายผู้ป่วย เซลล์เม็ดเลือดขาวที่ผ่านการดัดแปลงพันธุกรรมแล้วนี้ จะมีความสามารถในการค้นหาและแบ่งตัวเพิ่มจำนวนเข้าทำลายเซลล์มะเร็ง โดยสอดรับกับสภาพจำเพาะของร่างกายผู้ป่วยแต่ละคน</span></p>

<p style=\"margin-left:0px; margin-right:0px\"><span style=\"font-size:medium\">&nbsp; &nbsp; &nbsp;จากการทดลองที่ผ่านมากับคนไข้ 63 ราย พบว่าการรักษาด้วยเทคนิคนี้ได้ผลถึง 83% โดยคนไข้คนแรกที่รับการทดลองรักษาด้วยวิธีนี้สามารถฟื้นตัวจากอาการป่วยระยะสุดท้าย จนร่างกายปลอดจากเซลล์มะเร็งได้เป็นเวลากว่า 5 ปีแล้ว</span></p>

<p style=\"margin-left:0px; margin-right:0px\"><span style=\"font-size:medium\">เทคนิคดังกล่าวยังมีศักยภาพในการนำไปพัฒนาต่อเพื่อรักษามะเร็งให้ได้หลากหลายชนิดมากขึ้น โดยในปัจจุบันเทคนิคนี้ให้ผลดีกับการรักษาโรคจำพวกมะเร็งเม็ดเลือด แต่ยังไม่สู้ให้ผลดีนักกับมะเร็งชนิดที่เป็นก้อนเนื้อแข็งเช่นมะเร็งปอดหรือมะเร็งผิวหนัง</span></p>

<p style=\"margin-left:0px; margin-right:0px; text-align:center\"><a href=\"http://www.siamca.com/?name=registerActivity\"><img alt=\"\" src=\"/UserFiles/Image/change-610-338.jpg\" style=\"height:281px; width:500px\" /></a></p>

<p style=\"margin-left:0px; margin-right:0px\"><span style=\"font-size:medium\">&nbsp; &nbsp; &nbsp;อย่างไรก็ตาม เทคนิคดังกล่าวยังมีความเสี่ยงอยู่บ้างในกรณีที่เซลล์เม็ดเลือดขาวดัดแปลงพันธุกรรมแบ่งตัวเพิ่มจำนวนขึ้นรวดเร็วเกินไป ซึ่งอาจทำให้เกิดอันตรายถึงชีวิตกับคนไข้ได้ แต่ปัจจุบันเทคนิคนี้มีการใช้ยาเพื่อจำกัดควบคุมการแบ่งตัวของเซลล์ดังกล่าวควบคู่กันไปด้วย</span></p>

<p style=\"margin-left:0px; margin-right:0px\"><span style=\"font-size:medium\">ปัจจุบันกำลังมีการพัฒนายารักษามะเร็งอีกหลายชนิดที่ใช้หลักการปลดปล่อยภูมิคุ้มกันของร่างกายให้เข้าทำลายเซลล์มะเร็งได้อย่างเต็มที่ แต่อย่างไรก็ตาม ศาสตราจารย์ปีเตอร์ แจ็คสัน จากองค์กรวิจัยมะเร็งแห่งสหราชอาณาจักรเตือนว่า ยาเหล่านี้รวมทั้งเทคนิคการรักษาด้วยการดัดแปลงพันธุกรรมที่ได้รับอนุมัติล่าสุด ยังคงเป็นเพียงขั้นแรกของความสำเร็จทางการแพทย์เท่านั้น โดยยังจะต้องติดตามดูในเรื่องของความปลอดภัยและประสิทธิภาพของวิธีการนี้ในระยะยาวต่อไป<br />
<br />
ที่มา : &nbsp;<a href=\"http://www.bbc.com/thai/international-41107382\">BBC thai</a></span></p>
