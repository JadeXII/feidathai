การดูแลสุขภาพช่องปากของผู้ป่วยโรคมะเร็ง

	หัวใจหลักในการดูแลรักษาสุขภาพช่องปากภายหลังการรักษา  ได้แก่
1.	พยายามรักษาความสะอาดในช่องปาก
2.	ใช้ฟลูออไรด์สม่ำเสมอ
3.	การค้นพบปัญหาแต่เนิ่นๆ

เทคนิคการแปรงฟัน
	ควรใช้แปรงขนนุ่ม  และแปรงโดยวิธีโมดิฟายแบส (Modified Bass Technique) วิธีการ คือ วางแปรงรอยต่อระหว่างเหงือกและฟัน  โดยปลายขนแปรงชี้ลงไปทางเหงือกหลังจากนั้นขยับแปรงในแนวนอนสั้นๆ ไป  ระหว่างการฉายรังสีรักษาไม่ควรใช้ยาสีฟันเนื่องจากอาจทำให้ระคายเคืองได้ (อีกทางเลือกที่สามารถใช้แทนยาสีฟัน) ข้อแนะนำ  คือ  ควรแปรงด้วยความนุ่มนวลและระมัดระวัง  เนื่องจากอาจทำให้เหงือกบริเวณนั้นบาดเจ็บได้  และแปรงสีฟันที่ใช้ควรเป็นแปรงสีฟันขนนุ่ม

น้ำยาบ้วนปากสำหรับผู้ป่วยมะเร็ง
ผู้ป่วยมะเร็งจำเป็นต้องบ้วนปากบ่อยเพื่อรักษาสุขภาพช่องปาก แต่ไม่แนะนำให้ใช้น้ำยาบ้วนปากทั่วไปเพราะอาจทำให้ปวดแสบปวดร้อนได้ น้ำยาบ้วนปากที่แนะนำให้ใช้สำหรับผู้ป่วยมะเร็ง ได้แก่
•	คลอเฮ็กซิดีน (Chlorhexidine) : เป็นน้ำยาบ้วนปากที่มีประสิทธิภาพสูงสุดแต่มีผลข้างเคียง คือ อาจทำให้การรับรสเปลี่ยน และต้องแปรงฟัน
•	โซเดียมไบคาร์โบเนต (Sodium Bicarbonate) หรือเบกกิ้งโซดา : โดยผสมโซเดียมไบคาร์บอเนต 1 ช้อนชา ต่อน้ำอุ่น 1 แก้ว 

สำหรับ Listerine และ Plark ไม่ควรใช้เพราะอาจทำให้เกิดอาการปวดแสบปวดร้อนได้
กรณีที่มีการผ่าตัดร่วมด้วย  การใช้น้ำยาบ้วนปากพวก Sodium Bicarbonate จะช่วยให้อนามัยช่องปากดีขึ้นและหลังจากแผลหายดีแล้วก็สามารถที่จะแปรงบริเวณลิ้นและเนื้อเยื่อช่องปากได้


การดูแลสุขภาพช่องปากกรณีผู้ป่วยไม่มีแผลในช่องปาก
1.	แปรงฟันอย่างถูกวิธี โดยใช้แปรงที่มีขนแปรงอ่อนนุ่ม โดยใช้เทคนิคบาสส์ (Bass technique) คือ วางแปรงบริเวณรอยต่อระหว่างเหงือกและฟัน (ทำมุม 45 องศา) หลังจากนั้นขยับแปรงในแนวนอนสั้นๆ เริ่มที่โคนฟันก่อน และใช้ยาสีฟันผสมฟลูออไรด์ 
2.	ระหว่างการฉายรังสีไม่ควรใช้ยาสีฟันเนื่องจากอาจทำให้ระคายเคืองได้ ทางเลือกที่สามารถใช้แทนยาสีฟัน คือ โซเดียมไบคาร์บอเนต ควรแปรงด้วยความนุ่มนวลและระมัดระวัง เนื่องจากอาจทำให้เหงือกบริเวณนั้นบาดเจ็บได้ 
3.	บ้วนปากด้วยน้ำเปล่าหรือน้ำเกลือ หลังแปรงฟัน หลังอาหารทุกมื้อและก่อนนอน ไม่ควรใช้น้ำยาบ้วนปากที่มีแอลกอฮอล์ผสม
4.	ทาริมฝีปากด้วยวาสลีน
5.	แนะนำการรับประทานอาหารโปรตีนสูง เช่น เนื้อสัตว์ ปลา นม ไข่ อาหารที่อ่อนนุ่ม กลืนสะดวก ไม่เผ็ด
6.	ดื่มน้ำมากกว่า 2 ลิตรต่อวัน

การดูแลสุขภาพช่องปากกรณีผู้ป่วยที่มีแผลในช่องปาก
หากมีปัญหาช่องปากแล้วการดูแลแก้ไขก็อาจแตกต่างกันตามระดับความรุนแรง โดยแบ่งได้เป็นหลายระดับ ดังนี้
1.	เยื่อบุช่องปากเริ่มมีสีแดงบวม เป็นแผล เริ่มมีอาการเจ็บในช่องปากเล็กน้อย
2.	เยื่อบุช่องปากมีสีแดง มีแผลและปวด แต่สามารถรับประทานอาหารธรรมดาหรืออาหารอ่อนได้ 
3.	เยื่อบุช่องปากมีสีแดงบวมมีแผล และปวดมีแผล รับประทานอาหารเหลวได้
4.	เยื่อบุช่องปากอักเสบรุนแรง ไม่สามารถรับประทานอาหารได้ ต้องให้อาหารทางสายยางหรือทางหลอดเลือดดำแทน

•	การดูแลกรณีที่ช่องปากอักเสบระดับ 1-2 ผู้ป่วยมีอาการปวดบรรเทาลงแล้ว สามารถรับประทานอาหารได้
1.	ยังใช้การดูแลเหมือนการดูแลช่องปากปกติตามข้างต้น แต่เพิ่มการบ้วนปากด้วยน้ำเกลือทุก 2 ชั่วโมง และ รับประทานอาหารอ่อนหรืออาหารเหลว
2.	อมน้ำแข็ง เพื่อบรรเทาอาการปวดในช่องปากทุก 2 ชั่วโมง นานครั้งละ 5 นาที

•	การดูแลกรณีที่ช่องปากอักเสบระดับ 3-4 ผู้ป่วยบรรเทาอาการปวด สามารถรับประทานอาหารได้
1.	ใช้ผ้าสะอาดนุ่มชุบน้ำเกลือพันนิ้วมือเช็ดปากแทนการแปรงฟัน ห้ามใช้ไหมขัดฟัน บ้วนปากด้วยน้ำเกลือทุก 1-2 ชั่วโมง และทาริมฝีปากด้วยวาสลีน
2.	อมน้ำแข็ง เพื่อบรรเทาอาการปวดในช่องปากทุก 2 ชั่วโมง
3.	ใช้ 2% Xylocaine viscious อมกลั้วปากและคอก่อนรับประทานอาหารเพื่อลดความปวด และให้ยาต้านเชื้อราและต้านจุลินทรีย์ ตามคำแนะนำของแพทย์

 “การดูแลสุขภาพช่องปากที่ดี ช่วยลดการติดเชื้อและการอักเสบ สำหรับผู้ป่วยมะเร็ง”

