<p>&nbsp;</p>

<p style=\"margin-left:0px; margin-right:0px; text-align:center\"><span style=\"font-size:20px\"><strong>แพ้อีกราย ศาลอเมริกาสั่งจอห์นสันฯ จ่ายกว่าหมื่นล้านบาทผู้ป่วยมะเร็งหญิง</strong></span></p>

<p>&nbsp;</p>

<div style=\"text-align:center\"><img alt=\"\" src=\"/UserFiles/Image/_95929830_7c3586fa-9a8b-42fc-806d-d60f6b338e85(1).jpg\" style=\"height:281px; width:500px\" /></div>

<p>&nbsp;</p>

<div class=\"story-body__inner\" property=\"articleBody\" style=\"border:0px; color:#404040; font-family:Tahoma,Helmet,Freesans,Helvetica,Arial,sans-serif; font-size:14px; font-stretch:inherit; font-variant-numeric:inherit; line-height:inherit; margin-bottom:0px; margin-left:53.7656px; margin-right:53.7656px; margin-top:0px; padding:0px; vertical-align:baseline\">
<p><span style=\"font-size:16px\"><span style=\"font-family:Tahoma\"><span style=\"color:inherit\"><span style=\"color:inherit\">Image copyright</span></span></span></span></p>

<p><span style=\"font-size:16px\">&nbsp; &nbsp; &nbsp;คณะลูกขุนที่ศาลในรัฐแคลิฟอร์เนียของสหรัฐฯ มีคำตัดสินให้บริษัทเวชภัณฑ์จอห์นสัน แอนด์ จอห์นสัน จ่ายเงินชดเชยมูลค่า 417 ล้านดอลลาร์สหรัฐฯ (ราว 1.38 หมื่นล้านบาท) แก่ผู้หญิงคนหนึ่งที่ยื่นฟ้องว่าป่วยเป็นโรคมะเร็งรังไข่ หลังจากใช้ผลิตภัณฑ์แป้งเด็กของจอห์นสัน แอนด์ จอห์นสัน</span></p>

<p><span style=\"font-size:16px\">ที่ผ่านมาบริษัทได้แพ้คดีความทำนองเดียวกันนี้ที่พิจารณาโดยคณะลูกขุนในรัฐมิสซูรีมาแล้ว 4 ใน 5 คดี ทำให้ต้องเผชิญค่าปรับมูลค่ากว่า 300 ล้านดอลลาร์สหรัฐฯ (ราว 9.9 พันล้านบาท)</span></p>

<p><span style=\"font-size:16px\">&nbsp; &nbsp; &nbsp;ในคดีล่าสุด นางเอวา เอเชเวอร์เรีย วัย 63 ปี เป็นโจทก์ยื่นฟ้องในคดีนี้ โดยระบุว่า เธอเริ่มใช้ผลิตภัณฑ์ของจอห์นสัน แอนด์ จอห์นสัน มาตั้งแต่อายุ 11 ปี และแพทย์ได้วินิจฉัยว่าเธอป่วยเป็นโรคมะเร็งรังไข่ระยะสุดท้ายเมื่อ 10 ปีก่อน คำฟ้องร้องครั้งนี้กล่าวหาบริษัทจอห์นสัน แอนด์ จอห์นสัน ว่าทราบว่าสารทัลค์ (Talc) ในแป้งเด็กอาจก่อให้เกิดโรคมะเร็ง แต่ได้ปกปิดข้อมูลดังกล่าวเอาไว้</span></p>

<p><span style=\"font-size:16px\">คำตัดสินของคณะลูกขุนที่ศาลในรัฐแคลิฟอร์เนียครั้งนี้นับเป็นวงเงินชดเชยสูงสุดที่จอห์นสัน แอนด์ จอห์นสัน ต้องจ่ายให้แก่ผู้ที่ฟ้องร้องดำเนินคดีต่อบริษัทว่า ไม่แจ้งเตือนผู้บริโภคอย่างเพียงพอถึงความเสี่ยงที่อาจเกิดขึ้นจากสารทัลค์ ซึ่งทำมาจากแร่ในหินชนิดหนึ่ง และอาจทำให้เกิดมะเร็งรังไข่ได้ อย่างไรก็ตาม ผู้เชี่ยวชาญบอกว่ายังไม่มีหลักฐานทางวิทยาศาสตร์ที่ยืนยันถึงความเชื่อมโยงกันดังกล่าว</span></p>

<p><span style=\"font-size:16px\">ด้านจอห์นสัน แอนด์ จอห์นสัน ระบุว่า จะยื่นอุทธรณ์คำตัดสินครั้งนี้ เพราะบริษัทยึดข้อมูลทางวิทยาศาสตร์</span></p>

<p><span style=\"font-size:16px\">นางเอเชเวอร์เรียถือเป็นหนึ่งในผู้หญิงหลายพันคนที่อ้างว่าป่วยเป็นมะเร็งเพราะใช้ผลิตภัณฑ์ของจอห์นสัน แอนด์ จอห์นสัน เพื่อขจัดความชื้นและกลิ่นไม่พึงประสงค์บริเวณอวัยวะเพศ</span></p>

<p><span style=\"font-size:16px\">เจมส์ แกลลาเกอร์ ผู้สื่อข่าววิทยาศาสตร์ของบีบีซี บอกว่า แม้จะมีกระแสข่าวว่าการใช้แป้งทัลคัมทาตัวโดยเฉพาะอย่างยิ่งที่บริเวณอวัยวะเพศจะทำให้เป็นมะเร็งรังไข่ได้ แต่นับตั้งแต่ทศวรรษ 1970 เป็นต้นมา สารทัลค์ที่ใช้ในแป้งทาตัวและเครื่องสำอางนั้นเป็นแบบที่ปราศจากแอสเบสโทสซึ่งเป็นสารก่อมะเร็งเจือปน ประกอบกับที่ผ่านมาผลการศึกษาทดลองในเรื่องนี้หลายครั้งให้ผลที่ขัดแย้งกัน โดยองค์การระหว่างประเทศเพื่อการวิจัยมะเร็ง (IARC) ระบุเพียงว่า &quot;อาจมีความเป็นไปได้&quot; ที่แป้งทัลคัมจะก่อมะเร็งรังไข่</span></p>

<p><span style=\"font-size:16px\">&nbsp; &nbsp; &nbsp;ด้าน Ovacome องค์กรการกุศลเพื่อผู้ป่วยมะเร็งรังไข่ ระบุว่า ปัจจุบันยังไม่มีหลักฐานชี้ชัดถึงความเชื่อมโยงกันระหว่างแป้งทัลคัมกับมะเร็งรังไข่ และในกรณีเลวร้ายที่สุด การใช้สารทัลค์อาจเพิ่มความเสี่ยงเป็นมะเร็งรังไข่ขึ้นราว 1 ใน 3 อย่างไรก็ตาม มะเร็งรังไข่ ถือเป็นโรคที่พบได้ไม่บ่อยนัก ดังนั้นความเสี่ยงดังกล่าวจึงยิ่งน้อยลงไปอีก</span></p>

<p><span style=\"font-size:16px\">ที่มา : BBC thai<br />
ภาพ : อินเทอร์เน็ต</span></p>
</div>
