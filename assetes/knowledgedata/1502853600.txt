<div style=\"text-align:center\"><span style=\"font-size:medium\"><span style=\"font-family:Tahoma\">&nbsp;<strong>อย่าชะล่าใจ</strong><strong>&#39;</strong><strong>อาการปวดหลัง</strong><strong>&#39;</strong><strong>สัญญาณร้าย</strong><strong>&#39;</strong><strong>มะเร็งเม็ดเลือด</strong><strong>&#39;<br />
<br />
<img alt=\"\" src=\"/UserFiles/Image/news03.jpg\" style=\"height:261px; width:500px\" /></strong></span></span><br />
&nbsp;</div>

<p><span style=\"font-size:16px\">อาการปวดหลัง สัญญาณโรคร้ายมะเร็งเม็ดเลือดขาวชนิดมัยอิโลมา</span></p>

<p><span style=\"font-size:16px\">&nbsp;&nbsp;&nbsp;&nbsp;&nbsp;โรคมะเร็งเม็ดเลือดขาวชนิดมัยอิโลมาหรือเอ็มเอ็ม (Multiple myeloma; MM) เป็นโรคมะเร็งทางโลหิตวิทยาที่เกิดจากการเพิ่มจำนวนของเม็ดเลือดขาวชนิดหนึ่งซึ่งเรียกว่าพลาสมาเซลล์&nbsp;&nbsp;(plasma&nbsp;&nbsp;cell)&nbsp;&nbsp;ในไขกระดูก และสร้างโปรตีนที่ผิดปกติออกมาในกระแสเลือด ทำให้เกิดอาการสำคัญของโรค 4 ประการได้แก่ ซีด ไตวาย ระดับแคลเซียมในเลือดสูง และปวดกระดูก&nbsp;&nbsp;ส่วนใหญ่เป็นโรคมะเร็งที่มีการดำเนินโรคแบบค่อยเป็นค่อยไป</span></p>

<p><span style=\"color:#003366\"><strong><span style=\"font-size:16px\">สาเหตุของโรค&nbsp;&nbsp;</span></strong></span></p>

<p><span style=\"font-size:16px\">&nbsp;&nbsp;&nbsp;&nbsp;&nbsp;ปัจจุบันยังไม่ทราบสาเหตุที่ชัดเจนของโรค แต่มีสมมุติฐานว่าอาจเกี่ยวข้องกับกรรมพันธุ์และสิ่งแวดล้อมบางอย่างได้ เช่น การใช้ยาฆ่าแมลง ยาฆ่าวัชพืช สารเคมีบางชนิด การสัมผัสสารกัมมันตรังสี จึงยังไม่มีแนวทางป้องกันโรคนี้อย่างชัดเจน&nbsp;&nbsp;&nbsp;&nbsp;</span></p>

<p><span style=\"font-size:16px\">ระบาดวิทยา</span></p>

<p><span style=\"font-size:16px\">&nbsp;&nbsp;&nbsp;&nbsp;&nbsp;พบผู้ป่วยโรคนี้ประมาณ 0.5-1 คนต่อประชากร 1 แสนคน คิดเป็นร้อยละ 1 ของมะเร็งทั้งหมด โรคนี้พบในผู้ใหญ่ ในประเทศไทยพบว่าอายุเฉลี่ยเท่ากับ 59 ปี (โดยพบได้ตั้งแต่อายุ 19-95 ปี) และพบในเพศหญิงมากกว่าเพศชายเล็กน้อย&nbsp;</span></p>

<p><span style=\"font-size:16px\">กลไกการเกิดโรคและอาการของโรค</span></p>

<p><span style=\"font-size:16px\">&nbsp;&nbsp;&nbsp;&nbsp;&nbsp;ในภาวะปกติพลาสมาเซลล์มีหน้าที่สร้างภูมิคุ้มกันให้แก่ร่างกาย แต่เมื่อพลาสมาเซลล์เกิดการเปลี่ยนแปลงไปเป็นเซลล์มะเร็งแล้ว&nbsp;&nbsp;จะไม่สามารถสร้างสารภูมิคุ้มกันปกติออกมาได้&nbsp;&nbsp;แต่จะสร้างโปรตีนและหลั่งสารผิดปกติออกมาแทนทำให้เกิดอาการของโรค ได้แก่</span></p>

<p>&nbsp;</p>

<p><span style=\"font-size:16px\">- ภาวะซีด จากการที่เซลล์มะเร็งไปแทนที่เซลล์เม็ดเลือดแดงปกติในไขกระดูก และหลั่งสารซึ่งลดการสร้างเม็ดเลือดแดง ทำให้มีอาการอ่อนเพลีย เหนื่อยง่าย</span></p>

<p><span style=\"font-size:16px\">- ภาวะไตวาย จากโปรตีนผิดปกติที่เซลล์มะเร็งหลั่งออกมามีพิษต่อไต ทำให้ไตวาย มีอาการบวม ปัสสาวะออกน้อย อ่อนเพลีย คลื่นไส้อาเจียน</span></p>

<p><span style=\"font-size:16px\">- อาการปวดกระดูก กระดูกหักง่าย จากการที่เซลล์มะเร็งหลั่งสารเพิ่มสลายกระดูกและลดการสร้างกระดูก นอกจากนี้ทำให้มีระดับแคลเซียมในเลือดสูง ทำให้มีอาการซึมได้&nbsp;</span></p>

<p><br />
<span style=\"font-size:16px\">อาการปวดหลังหรือปวดกระดูกอย่างไร ที่น่าสงสัยว่าจะเป็นโรคมะเร็งเม็ดเลือดขาวชนิดมัยอิโลมา</span></p>

<p><span style=\"font-size:16px\">&nbsp;&nbsp;&nbsp;&nbsp;&nbsp;แพทย์จะสงสัยโรคนี้ ถ้าผู้ป่วยมีอาการปวดหลังหรือปวดกระดูกเรื้อรัง รับประทานยาแล้วไม่ดีขึ้น อาจมีอาการปวดในช่วงกลางคืน ร่วมกับอาการอื่นของโรคโดยเฉพาะอาการซีด อ่อนเพลีย ทำการตรวจเลือดแล้วพบว่า มีภาวะไตวาย ระดับแคลเซียมสูง หรือมีโปรตีนในเลือดสูงกว่าปกติ ทำการเอกซเรย์กระดูกพบความผิดปกติที่เข้าได้กับโรค นอกจากนี้ผู้ป่วยอาจมีอาการร่วมของโรคมะเร็งทั่วไปเช่น เบื่ออาหาร น้ำหนักลด ในกรณีที่มีกระดูกหักในตำแหน่งซึ่งพบไม่บ่อยหรือไม่สัมพันธ์กับอุบัติเหตุก็จะทำให้สงสัยโรคนี้เช่นกัน</span></p>

<p><span style=\"color:#000099\"><strong><span style=\"font-size:16px\">การวินิจฉัยโรค</span></strong></span></p>

<p><span style=\"font-size:16px\">&nbsp;&nbsp;&nbsp;&nbsp;&nbsp;ทำได้โดยการซักประวัติ ตรวจร่างกาย การตรวจทางห้องปฏิบัติการพบความผิดปกติอย่างน้อย 1 อย่างจาก 4 อย่างได้แก่ ซีด ไตวาย ระดับแคลเซียมในเลือดสูง และรอยโรคที่กระดูก ร่วมกับการตรวจเลือดหาโปรตีนที่ผิดปกติซึ่งหลั่งออกมาจากเซลล์มะเร็ง และการตรวจไขกระดูกพบว่ามีพลาสมาเซลล์ผิดปกติเพิ่มขึ้น</span></p>

<p><span style=\"font-size:16px\">การรักษาและการพยากรณ์โรค&nbsp;&nbsp;</span></p>

<p><span style=\"font-size:16px\">&nbsp;&nbsp;&nbsp;&nbsp;&nbsp;โรคมะเร็งเม็ดเลือดขาวชนิดมัยอิโลมาถือว่าเป็นโรคเรื้อรัง ไม่หายขาด อัตราการรอดชีวิตเฉลี่ยของผู้ป่วยเอเชียอยู่ที่ประมาณ 4 ปี การรักษาจะขึ้นอยู่กับปัจจัยหลาย ๆ อย่างทั้งของตัวโรคและผู้ป่วย เช่น อายุ สุขภาพโดยรวม ภาวะโรคอื่น ๆ ที่เป็นร่วมด้วย ผู้ป่วยอายุน้อยและมีสุขภาพแข็งแรงสามารถรักษาด้วยยาเคมีบำบัดและปลูกถ่ายเซลล์ต้นกำเนิดเม็ดเลือดได้ (การปลูกถ่ายไขกระดูก) เพื่อทำให้โรคสงบนานที่สุด ส่วนผู้ป่วยสูงอายุอาจให้การรักษาด้วยยาเคมีบำบัดขนาดต่ำซึ่งส่วนใหญ่เป็นชนิดรับประทาน ร่วมกับการรักษาประคับประคอง เช่น การให้เลือดในกรณีที่มีอาการซีด การให้ยาเพื่อลดการทำลายกระดูก การให้ยาแก้ปวดในกรณีที่มีอาการปวดกระดูกเป็นต้น การรักษาด้วยการฉายแสงหรือผ่าตัดอาจทำในบางกรณีเพื่อลดอาการจากโรคเฉพาะที่</span></p>

<p><br />
<span style=\"font-size:16px\">ข้อมูลจาก ผศ.นพ.เอกรัฐ รัฐฤทธิ์ธำรง ภาควิชาอายุรศาสตร์ คณะแพทยศาสตร์ มหาวิทยาลัยเชียงใหม่.</span></p>

<p><span style=\"font-size:16px\">www.dailynews.co.th</span></p>
